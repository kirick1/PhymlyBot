Черкаський фізико-математичний ліцей (ФІМЛІ) було засновано у 1993 році, як перший навчальний заклад нового типу - ліцей - із поглибленим вивченням математики і фізики.

Мета роботи ліцею - створення сприятливих умов для навчання і розвитку молоді, обдарованої в галузі природничих наук.

Девіз ліцею: «Знання учнів - запорука успіху держави в майбутньому».

Бренд і логотип "ФІМЛІ" відомі сьогодні далеко за межами області, про нього знають у країнах СНД і далекого зарубіжжя. У 2005 році ФІМЛІ став дипломантом фінального етапу конкурсу якості «100 кращих товарів і послуг України» в номінації «освітні послуги».

У ліцеї поглиблено вивчаються математика та фізика. Незмінним керівником ліцею протягом його існування залишається Плющай Іван Іванович.

Навчання в ліцеї триває протягом п'яти років. Сьогодні в ліцеї на 5 курсах (від 0 по 4) у 12 академічних групах (класах) навчається 342 учні. За роки свого існування ліцей дав дорогу в життя 6429 вихованцям. Із них закінчили курс повної середньої освіти з золотою медаллю - 104 особи, нагороджені Срібною медаллю - 47 осіб. Майже всі випускники продовжили своє навчання у ВНЗ найвищих рівнів акредитації в Україні та за її межами, 95% за рахунок державного замовлення за спеціальностями, що безпосередньо пов'язані з природничо-математичним циклом.

Зараз у ліцеї навчаються діти з більш як 20 шкіл міста Черкаси та прилеглих населених пунктів. Право навчатися у ліцеї учні здобувають за підсумками вступного тестування з математики і української мови. Частина учнів зараховується на 0-ий курс ліцею за наслідками «Олімпіади юних математиків», яка вже стала традиційною і проводиться у лютому-березні кожного року.

0-й курс (7 клас) є підготовчим до навчання у ліцеї. Учні, їх батьки, вчителі мають змогу ще раз перевірити правильність вибору профілю навчання, його відповідність здібностям та уподобанням кожного з учнів. Навчання протягом року здійснюється за звичайними шкільними програмами, але в змінених умовах дає змогу не лише подолати прогалини у знаннях учнів, але й іноді призводить до повної зміни уявлень учнів та їх батьків про можливості дитини; не тільки допомагає звикнути до відповідної системи вимог, але й сформувати навички, необхідні для подальшого поглибленого вивчення математики, фізики, інформатики та інших предметів.